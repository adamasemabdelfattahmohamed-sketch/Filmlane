{
  "source": "12.docx->paste-classifier(clipboard)",
  "generatedAt": "2026-02-13T13:27:17.905Z",
  "blocks": [
    {
      "formatId": "basmala",
      "text": "بسم الله الرحمن الرحيم {"
    },
    {
      "formatId": "scene-header-1",
      "text": "مشهد 1"
    },
    {
      "formatId": "scene-header-2",
      "text": "نهار -داخلي"
    },
    {
      "formatId": "scene-header-3",
      "text": "شقة سيد نفيسة – الصالة"
    },
    {
      "formatId": "action",
      "text": "نرى شقة يبدو عليها الأتساع الشديد ولكن في نفس الوقت نرى عليها الفقر الشديد للغاية فالأثاث متهالك بشدة وقديم ويبدو ان هناك حالة من الرتابة والجمود في ذلك المنزل واضحة للغاية ونرى خزينة صغيرة مكسورة ومرمية على الارض"
    },
    {
      "formatId": "action",
      "text": "تجلس بوسي نفيسة ( امرأة في نهاية الثلاثينات عادية الجمال وان يبدو عليها قوة الشخصية ) ممسكة بظرف في يدها والدموع تتجمع في عينيها وفي اليد الاخرى ورقة يبدو انها حساب بنكي ويجلس في الصالة كل من إم إم نفيسة ( امراة ثلاثينية متوسطة الجمال ترتدي خمار ) و مرمر نفيسة ( امرأة في نهاية العشرينات في غاية الجمال ويبدو انها مهتمة بجمالها وهندمها بشدة رغم الفقر الواضح عليها ) ويبدو عليها التوتر الشديد وهي تقرض اظافرها وبجوارها تجلس هند نفيسة ( فتاة في بداية العشرينات محجبة ومحتمشة بشدة وان كان يبدو على ملابسها انها تفهم كيف ترتدي حيث لا يظهر عليها ملامح الفقر كما على الاخريات ) بينما يقف كل من محمود نفيسة( رجل في منتصف الثلاثينات يبدو عليه الدهاء ) ينظر الى بوسي بتركيز عالي للغاية وهو يحاول ان يستوعب ما يحدث بينما يقف على بعد صبري نفيسة ( رجل في اواخر العشرينات غير ملتحي ولكن على جبينه علامة الصلاة ) ويجلس على الارض منصف نفيسة ( شاب في بداية العشرينات يبدو عليه الاستهتار ) وهو يلف سيجارة بانجو"
    },
    {
      "formatId": "action",
      "text": "ترفع بوسي رأسها لتنظر اليهم وهي تشيح بالخطاب البنكي وقد ادمعت عينها بشدة"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "28 مليون جني .. رصيده فى البنك 28 مليون جني .. بعد كل الفقر و الشقى والذل .. يطلع رصيده في البنك 28 مليون جني.. 28 مليون .. وسايبني اشتغل خدامة في البيوت وما فرقش معاه .. وبعد كده ترجعوا تقولوي الموت فيه مش حلال"
    },
    {
      "formatId": "action",
      "text": "وهي تنهض لتواجههم"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "ليه ؟ .. مين فيكوا شاف منه خير .. مين فيكوا شاف منه حنية ولا حب .. ده جتة كل واحد فينا لسع النار معلم فيها رقات .. ايه يا ولاد نفيسة رقدة السرير نسيتكوا ولا ايه ؟"
    },
    {
      "formatId": "character",
      "text": "صبري:"
    },
    {
      "formatId": "dialogue",
      "text": "ما اختلفناش .. بس ده مش معناه اننا نقتله يا بوسي .. ده ابونا ... انا مش فاهم انتي بتفكري ازاي ولا طلعت في دماغك ازاي .. ده الضباع ما بيعملوش كده"
    },
    {
      "formatId": "character",
      "text": "مرمر:"
    },
    {
      "formatId": "dialogue",
      "text": "وادينا مستنين قدر ربنا ... ليه عازة تشهلي باللي ربنا لسه ما ردهووش .. وتودينا في داهية"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "ما بيموتش .. 6 سنين عدوا .. دوب دكتورين .. ماتوا ... وهو ما بيموتش .. وانا مش هستحمل فقر وذل اكتر من كده .. ده غير ان كل واحد شاكك ان امنا ما ممتش موتت ربنا .. والنهارده الشك ده اتأكد ... وما بقتش شاكة لا .. انا بقيت متأكده اكتر ما متأكدة اني شايفاكوا واقفين وقاعدين قدامي دلوقتي"
    },
    {
      "formatId": "action",
      "text": "يرفع محمود يده معترضا"
    },
    {
      "formatId": "character",
      "text": "محمود:"
    },
    {
      "formatId": "dialogue",
      "text": "انا عن نفسي من هنا ورايح مش هحط مليم في علاج .. ده انا بقطع من أوتي و أوت المحل .. علشان اعالجه .. وفي الاخر يطلع يشتريني ويشتريكوا .. ويشتري بلدنا .. ده كلام ما يرضيش مسلمين ولا نصارى ولا يهود حتى ... واللي يعوزه البيت يحرم ع الجامع .. ما بالك بقى لو الجامع صندوقه فيه 28 مليون اهيف .. ولا ايه يا شيخنا .. هو الحرام و الحلال مش ع الكل .. ولا حرام علينا .. حلال عليه ... مين فينا ما اتمناش الموت من يوم ما وعي ع الدنيا لحد ما رقد على سريره .. بسبب اللي شوفناه منه"
    },
    {
      "formatId": "character",
      "text": "هند:"
    },
    {
      "formatId": "dialogue",
      "text": "انا مش مصدقة اللي انتوا بتناقشوه ده ... قتل ايه اللي بتتكلموا عنه ؟ ... انا حاسة ان انا قاعدة وسط عصابة .. مش وسط اخواتي ... انتوا حساب البنك جنكوا ولا ايه ؟؟؟"
    },
    {
      "formatId": "action",
      "text": "ينهض منصف من على الارض ليقف بجوار بوسي"
    },
    {
      "formatId": "character",
      "text": "منصف:"
    },
    {
      "formatId": "dialogue",
      "text": "انا مع بوسي .. ده لو استنناه يموت هيموتنا كلنا .. كان ماشي ايام ما موته كان بلوشي ..لكن دلوقتي موته هيقع على الواحد بأربعة مليون جنيه"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "حسبتك غلط الراجل فيكوا هياخد 5 مليون و 600 الف .. ولا أيه يا صبري"
    },
    {
      "formatId": "character",
      "text": "صبري:"
    },
    {
      "formatId": "dialogue",
      "text": "صبري قرفان منكوا ومش هيرد ... علشان صبري ما يعرفش غير كلام ربنا ... وانتوا نصكوا .. ما يعرفش ربنا من اساسه"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "واحنا مش عايزينك ترد ... احنا عايزينك تسكت .. و تغمي عينك لو لزم الامر"
    },
    {
      "formatId": "character",
      "text": "هند:"
    },
    {
      "formatId": "dialogue",
      "text": "يسكت عن ايه يا بوسي ؟ اللي انتوا بتفكروا فيه ده جنان وهيودينا كلنا في داهية . .ورغم العيشة والقرف والذل والفقر والبهدلة .. والكره اللي جوانا ليه .. لكن يفضل في الاخر ورا كل اسم واحد فينا في البطاقة .. اسم سيد نفيسة .. ابونا"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "انا عمري ما اعتبرته انه ابويا ... لا بالخلفة ... و لا بالبطاقة يا بنت امي"
    },
    {
      "formatId": "action",
      "text": "يقف بجوارها محمود"
    },
    {
      "formatId": "character",
      "text": "محمود:"
    },
    {
      "formatId": "dialogue",
      "text": "ولا انا"
    },
    {
      "formatId": "character",
      "text": "منصف:"
    },
    {
      "formatId": "dialogue",
      "text": "ولا انا"
    },
    {
      "formatId": "action",
      "text": "وتقف بجوارها إم إم"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "ولا انا"
    },
    {
      "formatId": "action",
      "text": "يقف الاربعة ينظروا الى هند وصبري الواقفان امامهم بينما مازالت مرمر جالسة بينهم"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "وانتي يا مرمر رأيك ايه ؟"
    },
    {
      "formatId": "action",
      "text": "تنتقل مرمر بعينيها بينهم ثم تنكس رأسها"
    },
    {
      "formatId": "character",
      "text": "مرمر:"
    },
    {
      "formatId": "dialogue",
      "text": "اللي هتشفوه في الاخر انا موافقة عليه ... رأيي هيفرق في ايه ... سواء معاكوا .. او مع غيركوا"
    },
    {
      "formatId": "character",
      "text": "محمود:"
    },
    {
      "formatId": "dialogue",
      "text": "دلوقتي قدامكوا حل من حلين يا صبري انت وهند ... يا تكونوا معانا .. يا تكونوا مش معنا .. بس ساعتها بقى ما حدش يجي يسألنا فيكوا على ورث"
    },
    {
      "formatId": "character",
      "text": "صبري:"
    },
    {
      "formatId": "dialogue",
      "text": "ليه هتوزعه بمزاجك ؟.. ولا هو كان مالك و بتتحكم فيه ده بالقانون والشرع"
    },
    {
      "formatId": "action",
      "text": "يبتسم محمود ابتسامة واسعة"
    },
    {
      "formatId": "character",
      "text": "محمود:"
    },
    {
      "formatId": "dialogue",
      "text": "انت كده جبت التايهة .. ما تبقاش معانا .. بس اسكت وخد ورثك"
    },
    {
      "formatId": "action",
      "text": "يصمت صبري وقد شعر ان محمود جر رجله الى الفخ فتنظر له هند بتوسل"
    },
    {
      "formatId": "character",
      "text": "هند:"
    },
    {
      "formatId": "dialogue",
      "text": "لأ يا صبري لازم نمنعهم ... اياك تطاوعهم ... اخرة السكة دي وحشة واحنا مش قدها"
    },
    {
      "formatId": "character",
      "text": "صبري:"
    },
    {
      "formatId": "dialogue",
      "text": "وده هيحصل ازاي لو عملناها .. ما هيتعرف وهنروح في داهية كلنا في داهية يا محمود"
    },
    {
      "formatId": "action",
      "text": "تصدم هند وتتركه لتجلس بجوار مرمر"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "الدكتور محذرني ان ابرة الجلوكوز تفضل طول الوقت متعلقة ما تتشالش من دراعه ابدا.. و الكيس بيتعلق ورا الكيس ... الموضوع بسيط . هتتشال نص ساعة بس ... ونرجعها .. ولا من شاف ولا من دري ... مع واحد في سنه ولا حد هيسأل .. ولا حدى هيعتني ... ما تنسوش اننا عمرنا ما شوفناله لا صاحب ولا حبيب"
    },
    {
      "formatId": "character",
      "text": "صبري:"
    },
    {
      "formatId": "dialogue",
      "text": "انتي هتكوني حطب جهنم يا بوسي اللي هنتلم فيها يوم القيامة .. و يولعوا فينا بيكي"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "اهو على الأقل يبقى دوقنا جنة الدنيا"
    },
    {
      "formatId": "character",
      "text": "منصف:"
    },
    {
      "formatId": "dialogue",
      "text": "على قولها ... مش هيبقى نار دنيا و نار اخرة .. اهو على الاقل نتحاسب على حاجة عملناها .. بدل ما احنا طالع ميتين ابونا في العيشة واحنا لا اخترنا ولا كان لينا شوق فيها"
    },
    {
      "formatId": "character",
      "text": "صبري:"
    },
    {
      "formatId": "dialogue",
      "text": "وناوين تعملوها امتى ؟"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "بعد العشا .. كل واحد يكون خلص اللي وراه .. ونتلم بعدها .. و المكتوب يكون"
    },
    {
      "formatId": "action",
      "text": "يتبادل الجميع النظرات ثم يبدؤون في النهوض والتحرك تجاه الباب لتوقفهم بوسي"
    },
    {
      "formatId": "character",
      "text": "بوسي:"
    },
    {
      "formatId": "dialogue",
      "text": "بقولكوا ايه .. اللي هيغير رايه ما يجيش .. علشان انا اللي هيرجعلي مغير رأيه .. بدل ما هاخد العزا في ابويا .. هيبقى في ابويا واخويا او اختي"
    },
    {
      "formatId": "transition",
      "text": "قطع"
    },
    {
      "formatId": "scene-header-1",
      "text": "مشهد 2"
    },
    {
      "formatId": "scene-header-2",
      "text": "نهار -خارجي"
    },
    {
      "formatId": "scene-header-3",
      "text": "العتبة – فرش عرنوس"
    },
    {
      "formatId": "action",
      "text": "يجلس احمد عرنوس امام فرش عليه ملابس نسائية داخلية بينما تقترب منه إم إم لتجلس بجواره على الفرش صامتة سارحة بعينها بعيدا"
    },
    {
      "formatId": "character",
      "text": "احمد:"
    },
    {
      "formatId": "dialogue",
      "text": "ايه يا إم إم ... بوسي كانت عايزاكوا في ايه مش عادتها يعني .. تجمعكوا ؟"
    },
    {
      "formatId": "action",
      "text": "ترفع يعينها لتنظ راليه قليلا ثم تبعدهما عنه"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "ابونا شكله بيودع"
    },
    {
      "formatId": "character",
      "text": "احمد:"
    },
    {
      "formatId": "dialogue",
      "text": "ربنا يدله طولة العمر .. ما تقوليش كده ... ده هو اللي لاممكوا .. بعد ما هيموت مش هتبوصوا في وش بعض"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "يديله طولة العمر اكتر من كده... ليه.. نوح عليه السلام ؟ ده غير ان مالك انت نتلم ولا ما نتلمش بتحشر نفسك في اللي مالكش فيه ليه يا عرنوس .. اتلهي في اللي انت فيه واديني الايراد خليني اغور اعملك لقمة"
    },
    {
      "formatId": "action",
      "text": "وهو يخرج كيس بلاستيك ويخرج منه نقود ملفوفة باستيك ويناولها اياها"
    },
    {
      "formatId": "character",
      "text": "احمد:"
    },
    {
      "formatId": "dialogue",
      "text": "ايه الباكبورت اللي فتح ده .. عملتلك ايه انا ع الصبح علشان المحاضرة دي"
    },
    {
      "formatId": "character",
      "text": "إم إم:"
    },
    {
      "formatId": "dialogue",
      "text": "ما عملتش .. وهي دي مصيبتك .. ما بتعملش"
    },
    {
      "formatId": "transition",
      "text": "قطع"
    },
    {
      "formatId": "scene-header-1",
      "text": "مشهد 3"
    },
    {
      "formatId": "scene-header-2",
      "text": "نهار - داخلي"
    },
    {
      "formatId": "scene-header-3",
      "text": "كوافير الاسطى"
    },
    {
      "formatId": "action",
      "text": "كوافير درجة ثالثة به عدة زبائن بينما يجلس الاسطى خلف مكتبه وهو رجل دميم بشدة"
    },
    {
      "formatId": "action",
      "text": "تدخل مرمر الى الكوافير وتتجه الى فوزي مسعد الذي يقف خلف امرأة يلعب في شعرها ويبدو واضحا للغاية انه يداعبها حسيا حيث يلعب وراء اذنيها فيبدو على مرمر التوتر وتتجه اليه فيلمحها فوزي فيستدير اليها"
    },
    {
      "formatId": "character",
      "text": "فوزي:"
    },
    {
      "formatId": "dialogue",
      "text": "قطة هارتي .. اتأخرتي ليه"
    },
    {
      "formatId": "character",
      "text": "مرمر:"
    },
    {
      "formatId": "dialogue",
      "text": "ابويا شكله بيودع وبوسي كانت عايزنا نقعد طول اليوم حواليه .. اخر ونس يعني"
    },
    {
      "formatId": "character",
      "text": "فوزي:"
    },
    {
      "formatId": "dialogue",
      "text": "اه .. ما انتوا مقطعونلها .... شرياكوا .. و بتقبضكوا كل اخر شهر ... ما علينا ... يالا يا قطتي .. ادخلي ... الاسطى عايزك"
    },
    {
      "formatId": "action",
      "text": "تتركه وهي تلتفت لتنظر اليه وقد عاد ليداعب الجالسة امامه فيبدو عليها الضيق لتتجه الى الاسطى"
    },
    {
      "formatId": "character",
      "text": "الاسطى:"
    },
    {
      "formatId": "dialogue",
      "text": "شهلي يا ختي ... مش الوكالة اللي جابهالك ابوكي دي .. انتوا تتاخروا على مزاجكوا لكن انا لو اتأخرت ساعة ع الشهرية ... اطلع من البلد"
    },
    {
      "formatId": "action",
      "text": "ثم يخرج ورقه مكتوب عليها عنوان"
    },
    {
      "formatId": "character",
      "text": "الاسطى:"
    },
    {
      "formatId": "dialogue",
      "text": "روحي العنوان ده"
    },
    {
      "formatId": "action",
      "text": "تتناول مرمر الورقة ثم تتجه للتناول حقيبة صغيرة من على الارض وتججه الى الباب فتعلو ضحكة عالية فتجدها من الفتاة الذي يداعبها فوزي"
    },
    {
      "formatId": "transition",
      "text": "قطع"
    }
  ],
  "normalizedText": "بسم الله الرحمن الرحيم {\nمشهد 1\nنهار -داخلي\nشقة سيد نفيسة – الصالة\nنرى شقة يبدو عليها الأتساع الشديد ولكن في نفس الوقت نرى عليها الفقر الشديد للغاية فالأثاث متهالك بشدة وقديم ويبدو ان هناك حالة من الرتابة والجمود في ذلك المنزل واضحة للغاية ونرى خزينة صغيرة مكسورة ومرمية على الارض\nتجلس بوسي نفيسة ( امرأة في نهاية الثلاثينات عادية الجمال وان يبدو عليها قوة الشخصية ) ممسكة بظرف في يدها والدموع تتجمع في عينيها وفي اليد الاخرى ورقة يبدو انها حساب بنكي ويجلس في الصالة كل من إم إم نفيسة ( امراة ثلاثينية متوسطة الجمال ترتدي خمار ) و مرمر نفيسة ( امرأة في نهاية العشرينات في غاية الجمال ويبدو انها مهتمة بجمالها وهندمها بشدة رغم الفقر الواضح عليها ) ويبدو عليها التوتر الشديد وهي تقرض اظافرها وبجوارها تجلس هند نفيسة ( فتاة في بداية العشرينات محجبة ومحتمشة بشدة وان كان يبدو على ملابسها انها تفهم كيف ترتدي حيث لا يظهر عليها ملامح الفقر كما على الاخريات ) بينما يقف كل من محمود نفيسة( رجل في منتصف الثلاثينات يبدو عليه الدهاء ) ينظر الى بوسي بتركيز عالي للغاية وهو يحاول ان يستوعب ما يحدث بينما يقف على بعد صبري نفيسة ( رجل في اواخر العشرينات غير ملتحي ولكن على جبينه علامة الصلاة ) ويجلس على الارض منصف نفيسة ( شاب في بداية العشرينات يبدو عليه الاستهتار ) وهو يلف سيجارة بانجو\nترفع بوسي رأسها لتنظر اليهم وهي تشيح بالخطاب البنكي وقد ادمعت عينها بشدة\nبوسي:\n28 مليون جني .. رصيده فى البنك 28 مليون جني .. بعد كل الفقر و الشقى والذل .. يطلع رصيده في البنك 28 مليون جني.. 28 مليون .. وسايبني اشتغل خدامة في البيوت وما فرقش معاه .. وبعد كده ترجعوا تقولوي الموت فيه مش حلال\nوهي تنهض لتواجههم\nبوسي:\nليه ؟ .. مين فيكوا شاف منه خير .. مين فيكوا شاف منه حنية ولا حب .. ده جتة كل واحد فينا لسع النار معلم فيها رقات .. ايه يا ولاد نفيسة رقدة السرير نسيتكوا ولا ايه ؟\nصبري:\nما اختلفناش .. بس ده مش معناه اننا نقتله يا بوسي .. ده ابونا ... انا مش فاهم انتي بتفكري ازاي ولا طلعت في دماغك ازاي .. ده الضباع ما بيعملوش كده\nمرمر:\nوادينا مستنين قدر ربنا ... ليه عازة تشهلي باللي ربنا لسه ما ردهووش .. وتودينا في داهية\nبوسي:\nما بيموتش .. 6 سنين عدوا .. دوب دكتورين .. ماتوا ... وهو ما بيموتش .. وانا مش هستحمل فقر وذل اكتر من كده .. ده غير ان كل واحد شاكك ان امنا ما ممتش موتت ربنا .. والنهارده الشك ده اتأكد ... وما بقتش شاكة لا .. انا بقيت متأكده اكتر ما متأكدة اني شايفاكوا واقفين وقاعدين قدامي دلوقتي\nيرفع محمود يده معترضا\nمحمود:\nانا عن نفسي من هنا ورايح مش هحط مليم في علاج .. ده انا بقطع من أوتي و أوت المحل .. علشان اعالجه .. وفي الاخر يطلع يشتريني ويشتريكوا .. ويشتري بلدنا .. ده كلام ما يرضيش مسلمين ولا نصارى ولا يهود حتى ... واللي يعوزه البيت يحرم ع الجامع .. ما بالك بقى لو الجامع صندوقه فيه 28 مليون اهيف .. ولا ايه يا شيخنا .. هو الحرام و الحلال مش ع الكل .. ولا حرام علينا .. حلال عليه ... مين فينا ما اتمناش الموت من يوم ما وعي ع الدنيا لحد ما رقد على سريره .. بسبب اللي شوفناه منه\nهند:\nانا مش مصدقة اللي انتوا بتناقشوه ده ... قتل ايه اللي بتتكلموا عنه ؟ ... انا حاسة ان انا قاعدة وسط عصابة .. مش وسط اخواتي ... انتوا حساب البنك جنكوا ولا ايه ؟؟؟\nينهض منصف من على الارض ليقف بجوار بوسي\nمنصف:\nانا مع بوسي .. ده لو استنناه يموت هيموتنا كلنا .. كان ماشي ايام ما موته كان بلوشي ..لكن دلوقتي موته هيقع على الواحد بأربعة مليون جنيه\nإم إم:\nحسبتك غلط الراجل فيكوا هياخد 5 مليون و 600 الف .. ولا أيه يا صبري\nصبري:\nصبري قرفان منكوا ومش هيرد ... علشان صبري ما يعرفش غير كلام ربنا ... وانتوا نصكوا .. ما يعرفش ربنا من اساسه\nبوسي:\nواحنا مش عايزينك ترد ... احنا عايزينك تسكت .. و تغمي عينك لو لزم الامر\nهند:\nيسكت عن ايه يا بوسي ؟ اللي انتوا بتفكروا فيه ده جنان وهيودينا كلنا في داهية . .ورغم العيشة والقرف والذل والفقر والبهدلة .. والكره اللي جوانا ليه .. لكن يفضل في الاخر ورا كل اسم واحد فينا في البطاقة .. اسم سيد نفيسة .. ابونا\nبوسي:\nانا عمري ما اعتبرته انه ابويا ... لا بالخلفة ... و لا بالبطاقة يا بنت امي\nيقف بجوارها محمود\nمحمود:\nولا انا\nمنصف:\nولا انا\nوتقف بجوارها إم إم\nإم إم:\nولا انا\nيقف الاربعة ينظروا الى هند وصبري الواقفان امامهم بينما مازالت مرمر جالسة بينهم\nإم إم:\nوانتي يا مرمر رأيك ايه ؟\nتنتقل مرمر بعينيها بينهم ثم تنكس رأسها\nمرمر:\nاللي هتشفوه في الاخر انا موافقة عليه ... رأيي هيفرق في ايه ... سواء معاكوا .. او مع غيركوا\nمحمود:\nدلوقتي قدامكوا حل من حلين يا صبري انت وهند ... يا تكونوا معانا .. يا تكونوا مش معنا .. بس ساعتها بقى ما حدش يجي يسألنا فيكوا على ورث\nصبري:\nليه هتوزعه بمزاجك ؟.. ولا هو كان مالك و بتتحكم فيه ده بالقانون والشرع\nيبتسم محمود ابتسامة واسعة\nمحمود:\nانت كده جبت التايهة .. ما تبقاش معانا .. بس اسكت وخد ورثك\nيصمت صبري وقد شعر ان محمود جر رجله الى الفخ فتنظر له هند بتوسل\nهند:\nلأ يا صبري لازم نمنعهم ... اياك تطاوعهم ... اخرة السكة دي وحشة واحنا مش قدها\nصبري:\nوده هيحصل ازاي لو عملناها .. ما هيتعرف وهنروح في داهية كلنا في داهية يا محمود\nتصدم هند وتتركه لتجلس بجوار مرمر\nبوسي:\nالدكتور محذرني ان ابرة الجلوكوز تفضل طول الوقت متعلقة ما تتشالش من دراعه ابدا.. و الكيس بيتعلق ورا الكيس ... الموضوع بسيط . هتتشال نص ساعة بس ... ونرجعها .. ولا من شاف ولا من دري ... مع واحد في سنه ولا حد هيسأل .. ولا حدى هيعتني ... ما تنسوش اننا عمرنا ما شوفناله لا صاحب ولا حبيب\nصبري:\nانتي هتكوني حطب جهنم يا بوسي اللي هنتلم فيها يوم القيامة .. و يولعوا فينا بيكي\nإم إم:\nاهو على الأقل يبقى دوقنا جنة الدنيا\nمنصف:\nعلى قولها ... مش هيبقى نار دنيا و نار اخرة .. اهو على الاقل نتحاسب على حاجة عملناها .. بدل ما احنا طالع ميتين ابونا في العيشة واحنا لا اخترنا ولا كان لينا شوق فيها\nصبري:\nوناوين تعملوها امتى ؟\nبوسي:\nبعد العشا .. كل واحد يكون خلص اللي وراه .. ونتلم بعدها .. و المكتوب يكون\nيتبادل الجميع النظرات ثم يبدؤون في النهوض والتحرك تجاه الباب لتوقفهم بوسي\nبوسي:\nبقولكوا ايه .. اللي هيغير رايه ما يجيش .. علشان انا اللي هيرجعلي مغير رأيه .. بدل ما هاخد العزا في ابويا .. هيبقى في ابويا واخويا او اختي\nقطع\nمشهد 2\nنهار -خارجي\nالعتبة – فرش عرنوس\nيجلس احمد عرنوس امام فرش عليه ملابس نسائية داخلية بينما تقترب منه إم إم لتجلس بجواره على الفرش صامتة سارحة بعينها بعيدا\nاحمد:\nايه يا إم إم ... بوسي كانت عايزاكوا في ايه مش عادتها يعني .. تجمعكوا ؟\nترفع يعينها لتنظ راليه قليلا ثم تبعدهما عنه\nإم إم:\nابونا شكله بيودع\nاحمد:\nربنا يدله طولة العمر .. ما تقوليش كده ... ده هو اللي لاممكوا .. بعد ما هيموت مش هتبوصوا في وش بعض\nإم إم:\nيديله طولة العمر اكتر من كده... ليه.. نوح عليه السلام ؟ ده غير ان مالك انت نتلم ولا ما نتلمش بتحشر نفسك في اللي مالكش فيه ليه يا عرنوس .. اتلهي في اللي انت فيه واديني الايراد خليني اغور اعملك لقمة\nوهو يخرج كيس بلاستيك ويخرج منه نقود ملفوفة باستيك ويناولها اياها\nاحمد:\nايه الباكبورت اللي فتح ده .. عملتلك ايه انا ع الصبح علشان المحاضرة دي\nإم إم:\nما عملتش .. وهي دي مصيبتك .. ما بتعملش\nقطع\nمشهد 3\nنهار - داخلي\nكوافير الاسطى\nكوافير درجة ثالثة به عدة زبائن بينما يجلس الاسطى خلف مكتبه وهو رجل دميم بشدة\nتدخل مرمر الى الكوافير وتتجه الى فوزي مسعد الذي يقف خلف امرأة يلعب في شعرها ويبدو واضحا للغاية انه يداعبها حسيا حيث يلعب وراء اذنيها فيبدو على مرمر التوتر وتتجه اليه فيلمحها فوزي فيستدير اليها\nفوزي:\nقطة هارتي .. اتأخرتي ليه\nمرمر:\nابويا شكله بيودع وبوسي كانت عايزنا نقعد طول اليوم حواليه .. اخر ونس يعني\nفوزي:\nاه .. ما انتوا مقطعونلها .... شرياكوا .. و بتقبضكوا كل اخر شهر ... ما علينا ... يالا يا قطتي .. ادخلي ... الاسطى عايزك\nتتركه وهي تلتفت لتنظر اليه وقد عاد ليداعب الجالسة امامه فيبدو عليها الضيق لتتجه الى الاسطى\nالاسطى:\nشهلي يا ختي ... مش الوكالة اللي جابهالك ابوكي دي .. انتوا تتاخروا على مزاجكوا لكن انا لو اتأخرت ساعة ع الشهرية ... اطلع من البلد\nثم يخرج ورقه مكتوب عليها عنوان\nالاسطى:\nروحي العنوان ده\nتتناول مرمر الورقة ثم تتجه للتناول حقيبة صغيرة من على الارض وتججه الى الباب فتعلو ضحكة عالية فتجدها من الفتاة الذي يداعبها فوزي\nقطع",
  "formatHistogram": {
    "basmala": 1,
    "scene-header-1": 3,
    "scene-header-2": 3,
    "scene-header-3": 3,
    "action": 22,
    "character": 41,
    "dialogue": 41,
    "transition": 3
  }
}